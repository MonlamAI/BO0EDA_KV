།།གྲུབ་མཐའ་བཞིའི་བདེན་གཉིས་ཀྱི་ལེགས་བཤད་སྙིང་པོའི་རྒྱན་ཅེས་བྱ་བ་བཞུགས་སོ།  །ན་མོ་མུ་ནིནྷུ་ཡ།  བདེན་པ་གཉིས་ཀྱི་རྣམ་གཞག་ཅུང་ཟད་འཆད་ན་བཞི་སྟེ།  དང་པོ་བྱེ་སྨྲ་བས།  མཛོད་ལས།  བཅོམ་པའམ་བློས་གཞིག་པ་ན་དེར་འཛིན་གྱི་བློ་འདོར་དུ་རུང་བའི་ཆོས།  ཀུན་རྫོབ་བདེན་པའི་མཚན་ཉིད།  མཚན་གཞི་ནི་བུམ་པ་དང་བུམ་ནང་གི་ཆུ་ལྟ་བུ་སྟེ།  བུམ་པ་ནི་རྡུལ་དང་བཅོམ་པ་ན་བུམ་པའི་བློ་མི་འཇུག་ལ།  ཆུ་ནི་བློས་རྡུལ་རྫས་ཀྱི་ཆོས་གཞན་བསལ་བས་ནི་བློ་མི་འཇུག་པ་སྟེ།  ཀ་བ་ལ་སོགས་པ་ལའང་མཚོན་ནོ།  །བཅོམ་པའམ་བློས་གཞིག་པ་ན་དེར་འཛིན་གྱི་བློ་འདོར་དུ་མི་རུང་བའི་ཆོས།  དོན་དམ་བདེན་པའི་མཚན་ཉིད།  དེའི་མཚན་གཞི་ནི།  གཟུགས་དང་༑  རྡུལ་ཕྲ་རབ་དང་།  འདུས་མ་བྱས་ལྟ་བུ་སྟེ།  གཟུགས་དེ་རྡུལ་དུ་བཤིག་ཀྱང་གཟུགས་ཀྱི་བློ་མི་འདོར་ལ།  རྡུལ་ཕྲ་རབ་ནི་དེ་ལས་ཤིན་ཏུ་བཤིག་རྒྱུ་མེད་ཅིང་།  འདུས་མ་བྱས་པ་ཙམ་བློས་གཞིག་ཀྱང་དེ་ལས་མ་འདས་སོ།  །གཉིས་པ་མདོ་སྡེ་པས་རྣམ་འགྲེལ་ལས།  དོན་དམ་བྱེད་པ་ནུས་པ་གང་།  །དེ་འདིར་དོན་དམ་ཡོད་པ་ཡིན།  །གཞན་ནི་ཀུན་རྫོབ་ཡོད་པ་སྟེ།  །དེ་དག་རང་སྤྱིའི་མཚན་ཉིད་བཤད།  །ཅེས་པས།  དོན་དམ་པར་དོན་བྱེད་ནུས་པའི་ཆོས་དོན་དམ་བདེན་པའི་མཚན་ཉིད།  མཚན་གཞི་ནི་བུམ་པ་དང་ཀ་བ་ལ་སོགས་པ་ལྟ་བུ་སྟེ།  ལུགས་འདིར་དོན་དམ་བདེན་པ།  མི་རྟག་པ།  དངོས་པོ།  འདུས་བྱས།  རང་མཚན་རྣམས་དོན་གཅིག་མིང་གི་རྣམ་གྲངས།  ཕན་གནོད་སོགས་ཀྱི་དོན་བྱེད་ནུས་པ་ཞིག་དོན་དམ་བདེན་པར་འདོད་དེ།  དེ་ཡང་དངོས་པོ་རྣམས་བདེན་གྲུབ་ཏུ་འདོད་པའི་དབང་གིས་ཡིན་ནོ།  དོན་དམ་པར་དོན་བྱེད་མི་ནུས་པའི་ཆོས།  ཀུན་རྫོབ་བདེན་པའི་མཚན་ཉིད།  མཚན་གཞི་ནི།  ནམ་མཁའ་དང་ཆོས་གང་ཡིན་ཀྱང་དེ་དང་གཅིག་དང་ཐ་དད་སོགས་ཀུན་བརྟགས་ཀྱི་རིགས་རྣམས་ལྟ་བུ་སྟེ།  ཀུན་རྫོབ་བདེན་པ།  རྟག་པ་དངོས་མེད་ཀྱི་ཆོས།  འདུས་མ་བྱས།  སྤྱི་མཚན་རྣམས་དོན་གཅིག་ཅིང་།  ལུགས་འདིར་འདུས་མ་བྱས་མ་ཡིན་པའི་ཆོས་ཐམས་ཅད་ཀུན་རྫོབ་ཀྱི་བདེན་པ་ཡིན་པས།  སྟོང་ཉིད་ཀྱང་ཀུན་རྫོབ་ཀྱི་བདེན་པའོ།  །གསུམ་པ་སེམས་ཙམ་པས་ནི།  བདེན་གཉིས་སོ་སོའི་མཚན་ཉིད།  དབྱེ་བ་སོགས་ཕལ་ཆེར་རང་རྒྱུད་པ་དང་མཐུན་པ་ཡོད་ཀྱང་།  མཚན་གཞི་ལ་མི་མཐུན་པ་ཡོད་དེ།  སེམས་ཙམ་པས།  གཟུགས་ཕྱི་རོལ་གྱི་དོན་གྱིས་སྟོང་པ་དང་།  ངོ་བོ་དང་ཁྱད་པར་ལ་ཀུན་བརྟགས་པའི་ཀུན་བརྟགས་རང་གི་མཚན་ཉིད་ཀྱིས་མ་གྲུབ་པ།  དོན་དམ་བདེན་པའི་མཚན་གཞིར་འདོད་ལ།  རང་རྒྱུད་པས་དེ་ལྟར་མི་བྱེད་དོ།  །གཞན་ཡང་འདི་པས་དོན་དམ་བདེན་པ་ཐམས་ཅད་བདེན་གྲུབ་ཏུ་འདོད་པ་ཡིན་ཏེ།  དེས་ཡོངས་གྲུབ་དང་གཞན་དབང་གང་རུང་ཡིན་ཞིང་།  བདེན་གྲུབ་ཡིན་པས་ཁྱབ་པར་བཞེད་པའི་ཕྱིར།  ཡོངས་གྲུབ་རྣམས་ནི་གནས་ལུགས་མཐར་ཐུག་ཡིན་པས་ན་བདེན་གྲུབ་དང་༑  གཞན་དབང་རྣམས་ཀྱིས་རང་གི་འབྲས་བུ་བསྐྱེད་པའི་དོན་བྱེད་ནུས་པས་ན་བདེན་གྲུབ་ཏུ་བཞེད་པའི་ཕྱིར་རོ།  །བཞི་པ་དབུ་མ་པར།  རང་རྒྱུད་པའི་འདོད་པ་ཕལ་ཆེར་ཐལ་འགྱུར་བ་དང་འདྲ་ཡང་༑  རྣམ་པ་གཅིག་ཏུ་ན།  ཁྱོད་གང་གིས་རྙེད་པའི་ཚད་མ་ལ་ལྟོས་ཏེ་མཐར་ཐུག་དཔྱོད་པའི་རིག་ཤེས་ཚད་མར་སོང་བ་དོན་དམ་དང་།  ཁྱོད་གང་གིས་རྙེད་པའི་ཚད་མ་ལ་ལྟོས་ཏེ་ཐ་སྙད་དཔྱོད་པའི་རིག་ཤེས་ཚད་མར་སོང་བ།  ཀུན་རྫོབ་བདེན་པའི་མཚན་ཉིད་དུ་འདོད།  མཚན་གཞི་ནི་གཟུགས་སོགས་བློས་གཅོད་མེད་སྣང་བའི་དབང་གིས་བཞག་ཙམ་དུ་གྲུབ་པ་དེ།  ཀུན་རྫོབ་བདེན་པ་དང་།  དེའི་དབང་གིས་བཞག་ཙམ་མ་ཡིན་པར་ཡུལ་རང་གི་སྡོད་ལུགས་ཀྱི་ངོས་ནས་མ་གྲུབ་པ་དེ།  དོན་དམ་བདེན་པའི་མཚན་གཞིར་འདོད་ཅིང་།  གཞན་ཡང་ཀུན་རྫོབ་ལ།  རང་ཉིད་གཙོ་བོར་སྣང་ཡུལ་དུ་བྱེད་པའི་བློ་ལ་སྣང་བ་དེ་ལྟར་གྲུབ་པའི་ཀུན་རྫོབ་ཡང་དག་ཀུན་རྫོབ་ཀྱི་མཚན་ཉིད།  མཚན་གཞི་ནི་ཆུ་དང་།  ཀ་བུམ་ལྟ་བུ་དང་།  འདུས་མ་བྱས་དང་།  ཤེས་པ་རྣམས་དང་།  ཁ་དོག་ཐམས་ཅད་ལྟ་བུའོ།  །རང་ཉིད་གཙོ་བོར་སྣང་ཡུལ་དུ་བྱེད་པའི་བློ་ལ་སྣང་བ་དེ་ལྟར་མ་གྲུབ་པར།  ལོག་པའི་ཀུན་རྫོབ་ཀྱི་མཚན་ཉིད།  མཚན་གཞི་ནི།  སྨིག་རྒྱུའི་ཆུ།  མེ་ལོང་གི་གཟུགས་བརྙན།  སྒྱུ་མའི་རྟ་གླང་།  རྨི་ལམ་གྱི་མི་ལྟ་བུའོ།  །གཞན་ཡང་ཐལ་རང་གཉིས་ཀྱི་བདེན་པ་གཉིས་ཀྱི་ཁྱད་པར་ལ་དབྱེ་བ་ཕྲ་མོ་མང་ངོ་།  །ཐལ་འགྱུར་བས་དབྱེ་གཞི་ཤེས་བྱ་ལ།  དབྱེ་ངོ་བདེན་པ་གཉིས་སུ་གྲངས་ངེས་ཤིང་།  དེ་ཡང་བདེན་རྫུན་གཉིས་སུ་གྲངས་ངེས་པ་གང་ཞིག  །གཞི་གཅིག་གི་སྟེང་དུ་བདེན་པ་རྣམ་གཅོད་ལ་ཁེགས་ན་བརྫུན་པ་ཡིན་པ་ཡོངས་གཅོད་ལ་གྲུབ།  བརྫུན་པ་ཡོངས་གཅོད་ལ་གྲུབ་ན་བདེན་པ་རྣམ་གཅོད་ལ་ཁེགས་པའི་ཕྱིར་ཏེ།  དེ་གཉིས་ཕན་ཚུན་སྤངས་འགལ་གྱི་དངོས་འགལ་ཡིན་པའི་ཕྱིར་རོ།  །ཆོས་ཐམས་ཅད་ཀྱི་སྟེང་དུ་རང་བཞིན་གྱིས་མེད་པ་དོན་དམ་དང་།  ཐ་སྙད་དུ་ཡོད་པ་ཀུན་རྫོབ་པའི་ངོ་བོ་གཉིས་ཡོད་པ་ཡིན་པས་ན།  རང་ཉིད་འཇལ་བའི་མཐར་ཐུག་དཔྱོད་པའི་རིག་ཤེས་ཚད་མས་རྙེད་དོན།  དོན་དམ་བདེན་པའི་མཚན་ཉིད།  མཚན་གཞི་ནི་མྱུ་གུ་རང་བཞིན་གྱིས་མེད་པ་ལྟ་བུ།  མཐར་ཐུག་དཔྱོད་པའི་ཚད་མ་ནི།  དོན་དམ་དཔྱོད་བྱེད་ཀྱི་ཚད་མ་ཡིན་ལ།  དེའང་གཟུགས་སོགས་ཀྱི་དོན་དམ་པའི་གནས་ལུགས་མཐོང་བའི་ཚད་མ་ཞིག་ལ་བྱེད་པ་སྟེ།  འོན་ཀྱང་སངས་རྒྱས་འཕགས་པའི་རྒྱུད་ཀྱི་དོན་དམ་དཔྱོད་པའི་ཚད་མའི་རྙེད་དོན་ལ།  སྤྱིར་དོན་དམ་དཔྱོད་པའི་ཚད་མའི་རྙེད་དོན་ཡིན་པས་མ་ཁྱབ་བྱས་ན་བདེའོ།  །དོན་དམ་བདེན་པའི་ངོ་བོའམ་སྟོང་གཞིའི་སྒོ་ནས་དབྱེ་ན་གང་ཟག་གི་བདག་མེད་ཕྲ་མོ་དང་།  ཆོས་ཀྱི་བདག་མེད་ཕྲ་མོ་གཉིས་སམ།  སྟོང་ཉིད་བཅུ་དྲུག་གམ།  སྒྲས་བརྗོད་རིགས་ཀྱི་སྒོ་ནས་དབྱེ་ན།  རྣམ་གྲངས་པ་དང་།  རྣམ་གྲངས་མ་ཡིན་པའི་དོན་དམ་བདེན་པ་གཉིས་སོ།  །ཐ་སྙད་དཔྱོད་པའི་ཚད་མའི་རྙེད་དོན་ཀུན་རྫོབ་བདེན་པའི་མཚན་ཉིད།  མཚན་གཞི་ནི་མྱུ་གུ་ལྟ་བུ།  ཐ་སྙད་དཔྱོད་པའི་ཚད་མ་ནི་ཀུན་རྫོབ་དཔྱོད་བྱེད་ཀྱི་ཚད་མའོ།  །དེ་ལ་དབྱེ་ན།  ལུགས་འདིར་སྤྱིར་ཡང་ལོག་གི་དབྱེ་བ་མི་བྱེད་ཀྱང་།  འཇིག་རྟེན་ཤེས་ངོ་ལ་ལྟོས་ནས་དབྱེ་སྟེ།  དེ་ཡང་ཡུལ་ཅན་གྱི་བློ་ཕུག་འཁྲུལ་རྒྱུ་མ་རིག་པས་བསླད་པར་མཚུངས་ཀྱང་།  འཕྲལ་གྱི་འཁྲུལ་རྒྱུས་བསླད་མ་བསླད་ཀྱི་དབང་གིས་དེ་ལྟར་བཞག་པའི་ཕྱིར་རོ།  །སྤྱིར་དང་པོ་ནི།  མཐུན་པའི་ཡུལ་དང་།  ཡུལ་ཅན་དོན་དམ་བདེན་པ་གཉིས།  དང་པོ་ནི།  མྱུ་གུ་བདེན་སྟོང་སྒྱུ་མ་བཞིན་དུ་སྣང་བའི་ཆ་ལྟ་བུ།  གཉིས་པ་ནི།  དེ་རྟོགས་པའི་རྗེས་དཔག་ཚད་མ་ལྟ་བུ།  འདི་གཉིས་དོན་དམ་བདེན་པ་བཏགས་པ་ཙམ་ལས་དངོས་མིན།  ཕྱི་མ་ལའང་སྒྲས་བརྗོད་རིགས་ཀྱིས་དབྱེ་ན།  ཡུལ་དང་ཡུལ་ཅན་དོན་དམ་བདེན་པ་གཉིས།  དང་པོ་ནི།  སྟོང་ཉིད་ལྟ་བུ་སྟེ།  དོན་དམ་བདེན་པ།  ཇི་ལྟ་བ།  སྟོང་ཉིད།  ཡོངས་གྲུབ།  ཡང་དག་མཐའ།  ཆོས་དབྱིངས་རྣམས་དོན་གཅིག  །གཉིས་པ་ནི།  སློབ་པའི་རྒྱུད་ཀྱི་སྟོང་ཉིད་མངོན་སུམ་རྟོགས་པའི་ཡེ་ཤེས་ལྟ་བུ་སྟེ།  འདི་རྣམ་གྲངས་མ་ཡིན་པའི་དོན་དམ་དངོས་ཡིན་ཅེས་ཁ་ཅིག་བཞེད་ཀྱང་།  དོན་དམ་དངོས་ནི་མིན་ནོ།  །ཀུན་རྫོབ་ལ་དབྱེ་བ་མི་བྱེད་དེ།  ཀུན་རྫོབ་ལ་སྣང་བ་ལྟར་གྲུབ་མ་གྲུབ་གཉིས་ཀྱི་དབྱེ་བ་མེད་པའི་ཕྱིར་ཏེ།  ཀུན་རྫོབ་ཡིན་ན་སྣང་བ་ལྟར་མ་གྲུབ་པས་ཁྱབ་པའི་ཕྱིར་རོ༑  །སྒྲ་དོན་ནི།  བུམ་པ་བདེན་སྟོང་དེ་ལ་དོན་དམ་བདེན་པ་ཞེས་བརྗོད་པའི་རྒྱུ་མཚན་ཡོད་དེ།  དེ་བློ་དོན་དམ་སྟོང་ཉིད་མངོན་སུམ་དུ་རྟོགས་པའི་མཉམ་གཞག་ཡེ་ཤེས་ཀྱི་གཟིགས་ངོར་བདེན་ཅིང་དོན་དམ་པར་བདེན་པ་ན་དེ་སྐད་བརྗོད་པའི་ཕྱིར།  མཉམ་གཞག་གི་ཡེ་ཤེས་དེར་ཡུལ་ཅན་དོན་དམ་ཞེས་བརྗོད་པའི༴  ཡུལ་དོན་དམ་གྱི་བདེན་པ་ཇི་ལྟ་བ་བཞིན་གཟིགས་པའི་རྒྱུ་མཚན་གྱིས་དེ་ལྟར་བརྗོད་པའི་ཕྱིར།  བུམ་པ་དེ་ལ་ཀུན་རྫོབ་ཀྱི་བདེན་པ་ཞེས་བརྗོད་པའི་རྒྱུ་མཚན༴  བློ་ཀུན་རྫོབ་ཀྱི་བདེན་འཛིན་ངོར་བདེན་ཡང་།  དོན་དམ་གནས་ཚོད་ལ་བརྫུན་པས་དེ་ལྟར་བརྗོད་པའི་ཕྱིར།  བདེན་འཛིན་ལ་ཀུན་རྫོབ་ཅེས་བརྗོད་པའི༴  དེ་ཁོ་ན་མཐོང་བ་ལ་སྒྲིབ་པར་བྱེད་པའི་ཕྱིར།  བདེན་གཉིས་ངོ་བོ་ཐ་དད་པར་མི་རུང་སྟེ་འབྲེལ་མེད་དོན་གཞན་དུ་འགྱུར་བའི་ཕྱིར།  བུམ་པ་བདེན་སྟོང་བསྒོམས་པས་བདེན་འཛིན་སྤོང་མི་ནུས་པར་ཐལ།  ཐ་དད་གཏན་མེད་ཀྱི་གཅིག་པ་མ་ཡིན་ཏེ།  དེ་ལྟར་ན་བུམ་པ་མཐོང་བས་ཀྱང་བུམ་པའི་ཆོས་ཉིད་མངོན་སུམ་དུ་རྟོགས་པར་ཐལ།  འདོད་ན།  སོ་སྐྱེས་མིག་ཤེས་ཀྱིས་ཀྱང་སྟོང་ཉིད་མངོན་སུམ་དུ་རྟོགས་པར་ཐལ།  འདོད་མི་ནུས་ཏེ།  འཕགས་ལམ་བསྐྱེད་པ་དོན་མེད་དུ་འགྱུར་བའི་ཕྱིར་རོ།  །དེས་ན་བདེན་གཉིས་ངོ་བོ་གཅིག་ལ་ལྡོག་པ་ཐ་དད་མེད་ཅིང་།  མེད་ན་མི་འབྱུང་བའི་འབྲེལ་པར་གྲུབ་པ་ཡིན་ལ།  ཆོས་ཐམས་ཅད་རང་བཞིན་གྱིས་སྟོང་པ་དང་།  དེའང་དེ་རྣམས་ཀྱི་སྟེང་ནས་འཇོག་པར་བཤེས་དགོས་སོ།  །དེ་ལྟར་བདེན་གཉིས་ཀྱི་རྣམ་གཞག་ཤེས་པ་ལ་དགོས་པ་ཡོད་དེ།  རྒྱལ་བའི་གསུང་རབས་ཀྱི་དགོངས་པ་ཤེས་ཏེ་ཚོགས་རྫོགས་ནས་འཚང་རྒྱ་བ་དང་།  ཐ་སྙད་ཀྱི་ཀུན་རྫོབ་ཀྱི་འཇོག་ཚུལ་ལ་བརྟེན་ནས་དོན་དམ་པ་རྟོགས་པར་འགྱུར་བ་དང་།  གཞི་བདེན་གཉིས་ཀྱི་རྣམ་གཞག་ཤེས་ནས་ལམ་ཚོགས་གཉིས་བསགས་པས་འབྲས་བུ་སྐུ་གཉིས་གྲུབ་པར་འབྲེལ་བའི་ཕྱིར།  མ་ཤེས་པ་ལ་སྐྱོན་ཡོད་དེ།  དཔལ་ལྡན་ཟླ་བས།  ཐ་སྙད་བདེན་པ་ཐབས་སུ་གྱུར་པ་དང་།  །དོན་དམ་བདེན་པ་ཐབས་བྱུང་གྱུར་པ་སྟེ།  །དེ་གཉིས་རྣམ་དབྱེ་གང་གིས་མི་ཤེས་པས།  །དེ་ནི་རྣམ་རྟོག་ལོག་པའི་ལམ་ངན་ཞུགས།  །ཞེས་གསུངས་པའི་ཕྱིར།  དེས་ན་བདེན་གཉིས་ཀྱི་གནས་ཚུལ་ལུང་དང་རིགས་པ་དུ་མས་གཏན་ལ་དབབ་པ་ཤིན་ཏུ་གཅེས་སོ།  །ཞེས་པའང་ཉེར་མཁོའི་ལེའུ་ཚན་ནོ།  །ཤུ་བྷཾ།།